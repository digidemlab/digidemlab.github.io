---
title: Digidem Lab blir officiell Decidim-partner
featured: true
image: /uploads/coldigit_banner.jpg
thumbnail: /uploads/coldigit_nyhetsbrev.jpg
excerpt: Partnerskap med digitala medborgarplattformen Decidim.
ingress-text: Partnerskap med digitala medborgarplattformen Decidim.
links:
  - title: Decidims officiella partners
    url: https://decidim.org/partners/
lang: sv
ref: decidim-partner
categories: _themes/medborgarbudget.md
---


Digidem Lab är stolta över att bli det första Nordiska företaget som är officiell partner till den digitala medborgarplattformen [Decidim](https://decidim.org/partners/). Vi har arbetat med Decidim för medborgardeltagande sedan 2018 och stöttat städer i Sverige och resten av världen i att använda plattformen.

Digidem Lab var en av de partners som implementerade Decidim för medborgarbudgetar för New York City under pandemin. Vår roll var att hjälpa till att utforma den övergripande metoden, att utveckla ett ramverk för användartester och utbildning för facilitatorer.

Vi har använt Decidim för olika medborgarprocesser på Hisingen i Göteborg i sex år, de lokala medborgarbudgetarna är mycket populära bland medborgarna och finansierar dansworkshops, utomhusbio, cykelfixardagar och många andra evenemang. Just nu pågår medborgarbudgeten [Bästa Biskop i Biskopsgården](https://medborgarbudget.socialhisingen.goteborg.se/processes/bastabiskop), som fördelar 800 000 kr bland lokala projekt.

Bland våra aktiva Decidim-plattformar finns också Gislaved, Sigtuna och Botkyrka kommun.

> Vi har valt att jobba med Decidim för att det är en transparent, flexibel och lättanvänd plattform, som passar för flera olika typer av processer för medborgardeltagande.

_Petter Joelson, Digital director för Digidem Lab_

**Decidim är en digital medborgarplattform** skapad av Barcelona stad. Plattformen är designad för att kommuner, företag och organisationer ska kunna skräddarsy medborgarprocesser efter sina behov. Decidim är gjord för att kunna kombinera fysiska möten med det som sker online, till exempel genom att kunna lägga upp kommande dialogträffar som sedan kan streamas i plattformen.

**Plattformen låter kommuner integrera** olika former av deltagande i samma process. Det betyder att ni kan kombinera funktioner som diskussion, enkäter, medborgarförslag, medbor­garbudget och medskapande handlingsplaner i samma dialog. Decidim har även avancerade funktioner för uppföljning och transparens där medborgare kan följa varje beslut steg för steg och se hur långt av genomförandet som är kvar. Det gör att deltagarna får direkt återkoppling och större förståelse för kommunens arbetssätt.

**Funktioner i Decidim:**

* Medborgarförslag och medborgarbudgetar
* Omröstningar och enkäter
* Kombination av digitala och fysiska processer
* Specialanpassade processer i flera steg
* Uppföljning av längre processer.
