---
title: Digidem Lab i Colombia för att stärka medborgardeltagande
image: /uploads/bild 1200 contacto local.jpg
excerpt: Utbyte med civilsamhällsaktörer i Colombia med syfte att fördjupa demokratin.
ingress-text: >-
  Från klimatfrågor till rättsprocesser – Digidem Lab har varit i Colombia för
  att utbyta erfarenheter med civilsamhällsaktörer om hur man kan stärka
  medborgardeltagandet. 
ref: forumcivcolombia
lang: sv
date: 2024-11-18T23:00:00.000Z
categories: _themes/community-organising-grasrot.md
---

Digidem Lab har sedan starten 2016 studerat och utvecklat metoder för ökat medborgardeltagande. Som en del i det arbetet har Anna Sanne Göransson, en av medgrundarna till Digidem Lab, denna höst varit i Colombia. Tillsammans
med det Bogotá-baserade nätverket Con Tacto Local har hon drivit ett pilotprojekt med syftet att utbyta erfarenheter, identifiera tillvägagångssätt, för att stärka medborgardeltagande och egenmakt i Sverige och Colombia. Vad kunde de då lära av varandra?

> Colombia är intressant att studera av flera skäl.

”Colombia är intressant att studera av flera skäl. Bland annat har man ända sedan 90-talet haft ’deltagande demokrati’ inskrivet i konstitutionen, som en medborgerlig rättighet, men också ett medel för att stärka demokratins legitimitet”, säger Anna Sanne Göransson.

”Det första steget för att kunna påverka något, det kan vara ett domslut, en policy, en klimatplan… är att du som vanlig medborgare får verklig insyn, att du förstår innehållet och utifrån det kan diskutera de frågor som berör dig.”
Anna Sanne Göransson berättar om en process i Colombia där Högsta domstolen, tillsammans med berörda grupper, översätter och tillgängliggör sina prejudicerande domar. Syftet har varit att säkerställa att domarna verkligen når
ut.
"Det är en jättespännande process, och en metod, som vi redan håller på att översätta till svenska."

Digidem Lab arbetade i våras med att processdesigna och facilitera [Sveriges första nationella medborgarråd om klimatet](https://digidemlab.org/news/medborgarrad-klimatet/). Det var en erfarenhet hon kunde dela med sig av till sina colombianska kollegor. I Bogotá ska landets
första medborgarråd just genomföras.

”Så den processen tyckte de var väldigt intressant att diskutera. I en svensk kontext är kopplingen mellan orsak och verkan i klimatfrågan relativt osynlig. I Colombia däremot, är klimatförändringarna redan extremt påtagliga, med fler och värre översvämningar, hot av arter och så vidare.”

En viktig del för dem som deltar i ett medborgarråd är att få fördjupad kunskap om frågan rådet ska jobba med, inte bara från forskning, utan även utifrån levd erfarenhet.

”I Colombia fick vi bland annat kontakt med en borgmästare i kuststaden Buenaventura, som tvingas hantera översvämningar, och flera civilsamhällsorganisationer som arbetade med det stora FN-mötet om biologisk mångfald – COP16. Den typen av kontakter ser jag fram emot att bjuda in till framtida medborgarråd.”

Utbytet i Colombia har finansierats av biståndsorganisationen ForumCiv.

”I en tid när demokratin står under hårt tryck, och urholkas i land efter land, är den här typen av internationella utbyten, där vi får utveckla metoder för att tvärtom fördjupa demokratin, avgörande.”\
\
*Bild: *Juan Estrada Cespedes
