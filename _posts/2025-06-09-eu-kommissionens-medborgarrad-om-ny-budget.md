---
title: EU-kommissionens medborgarråd om ny budget
featured: true
image: /uploads/ECP1 nyhet.png
excerpt: >-
  Digidem Lab har stöttat Europeiska Kommissionens medborgarråd om EU:s nya
  budget.
ingress-text: 'Digidem Lab stöttar Europeiska Kommissionens medborgarråd om EU:s nya budget.'
links:
  - title: 'EU-kommissionen: Medborgarnas deltagarplattform'
    url: >-
      https://citizens.ec.europa.eu/european-citizens-panels/european-citizens-panel-new-european-budget_en
ref: ecp1
lang: sv
date: 2025-06-09T22:00:00.000Z
categories: _themes/medborgarrad.md
clients: _clients/European-Citizen-Panel.md
---

**Under våren har Digidem Lab, på uppdrag från Europeiska kommissionen, utfört en slumpmässig urvalsprocess för att skicka fem svenska medborgare till Bryssel för att delta i ett medborgarråd som samlat 150 EU-medborgare från 27 länder för att sammanställa rekommendationer gällande frågan: ”*Vad bör EU spendera pengar på för att förbättra vår gemensamma framtid?”***

Under 2025 kommer kommissionen att lägga fram ett förslag till en ny europeisk långtidsbudget som börjar gälla 2028. Denna budget kommer därefter att beslutas av Europaparlamentet och medlemsstaterna. Innan dess har 150 slumpvis utvalda EU-medborgare från 27 EU-länder fått chansen att påverka förslaget genom att under tre helger, från mars till maj, delta i ett medborgarråd.

Rådet inleddes med en helg av fysiska möten i Bryssel i mars. Där delades de 150 individerna in i arbetsgrupper för att arbeta med att sammanställa rekommendationer för hur EU bör spendera pengar på att förbättra vår gemensamma framtid. I april fördjupade grupperna sina rekommendationer genom onlinemöten, och i maj träffades alla 150 individer i Bryssel igen för att sammanställa och leverera sina rekommendationer till EU-kommissionen. Tillsammans enades de om ett antal politiska prioriteringar som ska bidra till att forma framtida EU-finansiering och kommande initiativ från kommissionen, med målet att säkerställa att EU:s budget svarar på förändrade globala förhållanden och förbättrar livskvaliteten i hela Europa. Rekommendationerna kommer att användas som underlag för att ta fram det nya förslaget till en ny europeisk långtidsbudget.

EU-kommissionens medborgarråd under våren var det första av tre tänkta under 2025–2026, och Digidem Lab arbetar med att genomföra den slumpmässiga urvalsprocessen i Sverige för alla tre medborgarråd. Detta innebär att vi under våren har koordinerat rekrytering av intresserade medborgare från fem slumpvis utvalda platser i landet: Göteborg, Uppsala, Upplands-Bro, Upplands Väsby och Ulricehamn, varav en individ från varje plats har valts ut genom lottning. Detta för att försäkra att deltagarna valts ut på ett rättvist sätt och att gruppen är representativ för Sveriges medborgare. Fem individer har fått bidra till EU:s policys, fått betalda resor till Bryssel, fått betalt för sitt deltagande samt fått träffa individer från 27 olika länder.

Det andra av EU-kommissionens tre medborgarråd kommer att handla om rättvisa mellan generationer och ske under hösten 2025. Digidem Lab arbetar med genomföra den slumpmässiga urvalsprocessen i Sverige under sommaren. Håll utkik efter kommande nyheter om detta medborgarråd!

[(Bildkälla: European Citizens' Panel on the New EU Budget)](https://citizens.ec.europa.eu/european-citizens-panel-new-european-budget_sv#paragraph_682 "Bildkälla")
