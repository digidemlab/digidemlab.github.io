---
title: Scale Stockholm - Kraftsamling för klimat och hälsa
featured: true
image: /uploads/Namnlös design(3).png
excerpt: Klimat och hälsa i fokus
ingress-text: >-
  Digidem Lab samarbetar med Stockholm Stad, KI, Royal Djurgården, Kista Science
  City, Zero Waste Stockholm, Cykelfrämjandet, ElectriCITY och Sweco för
  medborgardialog om klimat och hälsa. 
ref: scale-stockholm
lang: sv
date: 2025-04-23T22:00:00.000Z
categories: _themes/medborgarbudget.md
clients: _clients/stockholm.md
---

Hur kan invånare, föreningar och lokala företag ha en aktiv roll i Stockholms klimatarbete? Det är kärnfrågan i Scale Stockholm, ett EU-finansierat projekt där staden tillsammans med en rad samarbetspartners skapar lokala lösningar för en grönare och hälsosammare framtid. Digidem Lab är med för att utveckla metoder för invånarmedverkan och demokratiskt deltagande i stadens klimatomställning.

Stockholm har satt upp ambitiösa klimatmål för 2030. För att nå dit krävs bred samverkan och innovativa åtgärder. Scale Stockholm är en del av EU:s NetZeroCities Pilot Cities Programme och finansieras genom Horizon 2020, där målet är att snabba på omställningen till klimatneutrala städer. Samtidigt ska projektet bidra till bättre folkhälsa genom att minska utsläpp och skapa hållbara livsmiljöer.

Projektet tar avstamp i fyra geografiska områden där det redan finns pågående hållbarhetsinitiativ. Innerstaden, Norra Djurgårdsstaden, Järva och Stockholm Green Innovation District (Årsta–Sickla). Dessa områden skiljer sig åt i befolkning, bebyggelse och lokala förutsättningar, vilket ger unika möjligheter att testa och anpassa olika insatser.

Ett av projektets viktigaste verktyg är lokala omställningsarenor, där invånare, föreningar och företag bjuds in för att utveckla konkreta insatser inom klimat och hälsa tillsammans med Stockholms stadsdelsförvaltningar, fackförvaltningar och bolag inom de valda geografiska områdena. Idéer som konkretiserats till pilotprojekt kommer att testas under ett år, följas upp och skalas upp genom att sprida dem till fler delar av staden om insatserna har fungerat.

För att säkerställa att processen är inkluderande och tillgänglig används metoder för delaktighet och samskapande, där Digidem Lab bidrar med expertis inom medborgarinvolvering.

Som en av samarbetspartnerna ansvarar Digidem Lab för att utveckla och implementera metoder för givande medborgarinvolvering. Inom Scale arbetar vi för att säkerställa att stockholmare har en aktiv röst i stadens klimatarbete och att insatserna bygger på deras erfarenheter och behov.

Följ projektets utveckling och lär dig mer om Digidem Labs arbete med delaktighet och demokrati här på vår hemsida.
