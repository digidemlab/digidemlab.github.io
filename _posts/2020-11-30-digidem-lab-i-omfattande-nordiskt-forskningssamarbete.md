---
lang: sv
date: 2020-11-30 11:46:50 +0100
title: Digidem Lab i omfattande nordiskt forskningssamarbete
image: "/uploads/nordforsk_digitalisation_294x210_rgb_fin.jpg"
thumbnail: ''
excerpt: Hela 16 forskare ska följa medborgarcentrerade digitala processer under flera
  års tid för att studera hur sådana verktyg och metoder kan öka tilliten till offentliga
  institutioner.
ingress-text: "Hela 16 forskare ska följa medborgarcentrerade digitala processer under
  flera års tid för att studera hur sådana verktyg och metoder kan öka tilliten till
  offentliga institutioner. Digidem Lab är en av de åtta deltagande aktörerna i projektet
  Collective Intelligence through Digital Tools (COLDIGIT).\n\n"
links:
- url: https://www.nordforsk.org/projects/collective-intelligence-through-digital-tools?fbclid=IwAR1Oi5T7kq6Ss5l9Ne5YOXjBb0gq_HAoM1dzQ9rZWU9VTxeclDZHbtmIGUI
  title: COLDIGIT på Nordforsks hemsida
ref: ''
categories:
- _themes/medborgarbudget.md
clients:
- _clients/coldigit.md
---
– Det är ett stort forskningsprojekt med tunga, kunniga aktörer från hela världen. Vi är de enda i projektet som är praktiker och arbetar direkt med kommunerna. När vi tar fram rapporter för projektet så grundas de på våra praktiska erfarenheter, säger Sanna Ghotbi, Citizen Participation Consultant på Digidem Lab.

I forskningsprojektet som finansieras genom [Nordforsk](https://www.nordforsk.org/projects/collective-intelligence-through-digital-tools?fbclid=IwAR1Oi5T7kq6Ss5l9Ne5YOXjBb0gq_HAoM1dzQ9rZWU9VTxeclDZHbtmIGUI)/Forte deltar även Helsingfors universitet, Helsingfors stad, Nesta (forskningsinstitut från Storbritannien), Sintef (norskt forskningsinstitut). Trondheims kommun, Bostadsbolaget i Göteborg samt Gothenburg Research Institute inom Göteborgs Universitet.

– Vi ska studera olika verktyg för att demokratisera kommuner och offentliga institutioner. Verktygen ska testas genom tre piloter. Helsingfors och Trondheim ska ha medborgarbudgetar och Biskopsgården en ny boendebudget, berättar Sanna.

![](/uploads/sanna2.jpg)![](/uploads/nordforsk-jennie.jpg)_Sanna Ghotbi, Digidem Lab och Jenny Stenberg, Gothenburg Research Institute._

Bostadsbolaget i Göteborg har sedan tidigare inlett arbetet med boendebudgetar i Biskopsgården och kommer att fortsätta på den inslagna vägen som de vill vidareutveckla.

– Vi ser väldigt positivt på att delta som samverkanspart i projektet eftersom det knyter an till två samhällsviktiga teman - digitalisering och medborgarinflytande. Vi är väldigt måna om att vårt arbete med sociala frågor och medbestämmande i bostadsområdet ständigt utvecklas. Här har boendebudgeten varit ett stort och viktigt steg. Genom vårt deltagande i forskningsprojektet ges vi möjlighet att få viktig återkoppling för vårt arbete framåt, både genom att fungera som forum för att testa nya metoder och genom extern utvärdering av arbetet, beskriver Amanda Sjöstrand från Bostadsbolaget.

En av forskarna som deltar är Jenny Stenberg, Gothenburg Research Institute. Hennes forskning är aktionsinriktad, interaktiv och transdisciplinär med särskilt fokus på sociala aspekter och invånarinflytande i planering, renovering och design.

– Jag är projektledare för den svenska delen av projektet där även Jaan-Henrik Kain ingår som forskare. Min förhoppning är att projektet kommer att utveckla ny kunskap om hur invånare genom digitala verktyg kan medskapa stadsutveckling och att kunskapen får betydelse i verkligheten, berättar hon.

För Digidem Lab blir projektet en möjlighet till ytterligare vässning av redan väl beprövade metoder. Det är viktigt för att på sikt stärka tilliten för offentliga institutioner och utveckla de demokratiska processerna.

– Det finns en bristande tillit hos många idag. Människor tror inte på att deras röst räknas och betyder något. Det kan till exempel handla om att det hålls ett dialogmöte men därefter får man inte någon feedback på vad som händer. Enbart ett digitalt verktyg är inte lösningen, det behövs tillitskapande aktiviteter och ett skifte i arbetssättet, där man på allvar bjuder in invånarna till att delta och bestämma över sådant som görs i ett område eller stad, säger Sanna Ghotbi.

> Det här systemet med demokrati har vi haft i hundra år. Det tar lite tid att skifta

Även om en medborgarbudget är liten till att börja med så innebär den ett steg åt att lära sig ett arbetssätt som kan skalas upp på sikt, där tjänstepersoner delar med sig av sin makt, och där medborgare praktiserar deltagande.

– Det nuvarande systemet för demokrati har vi haft i hundra år. Det tar lite tid att skifta, poängterar hon.
